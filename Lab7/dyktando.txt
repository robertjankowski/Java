 Nad polskim wybrzeżem słońce skwarzy i praży niewyobrażalnie. Flauta. W oddali, hen na horyzoncie ledwie mżą żagle jakby starożytnej korwety, huśtającej się z lekka na bezwietrznej tafli. Tuż przy  mrzeżyńskiej plaży, na różnobarwnym grądzie, trwa roztętnione garden party. Są wśród gwarzących,  rozchichotanych i roztańczonych  zwierzątka następujące: drapieżny żółtobrzeżek, dwójka ciemnobrunatnych żuczków, czarno-żółty trzmiel brzęczący, też hałastra niesfornych chrząszczy, jedenastoipółletni żółw w chromowanym pancerzu, roślinożerne jeżozwierze, do tego żuraw długonogi, dwuczuby perkoz, parędziesiąt zorzynków rzeżuchowców, a w końcu szaropióry jerzyk, krewny po kądzieli półlegendarnej jaskółki, co snycerzem u hetmana Żółkiewskiego była.

      Wszędzie indziej takie towarzystwo może by się skłóciło, ale tu nikt na nikogo nie czyha, nikt herszta ani watażki nie udaje. Przybysze korzystają z przecudnej aury. Wielu wygrzewa się w wydrążonych na chybcika i naprędce niegłębokich grajdołkach.  Co poniektórzy leżakują na dzyndzyku w kształcie półokrągłej, nie za dużej konchy, reszta wyleguje się na świeżo utkanych przez podhajnowskie prząśniczki melanżowych płócienkach lub dla kamuflażu kryje się za miniparawanikami z siermiężnymi fiszbinami.   

      Niemalże wszyscy na bok odstawili kochery, tudzież menażki, a teraz próbują bakłażanów oprószonych prażonymi orzechami i przejrzałymi nibyjagodami. Tylko nieliczne obżartuchy żwawo pożywiają się aż nadto słodką chałwą, ciężkostrawnymi, smażonymi zbójnickimi racuchami lub niby półżartem proszą o gulasz. Bądź co bądź jest upalnie, więc gros plażujących orzeźwia się porzeczkowo-jeżynowym kompotem, hojnie sączonym do pucharków przez charta afgańskiego na co dzień stróżującego w powojskowym hangarze. Wielu znużonych i uciemiężonych żarem rozsądnie zażywa odświeżającej kąpieli, jedynie nie najmądrzejsi płocho i bez wahania rzucają się bezrefleksyjnie z nadbrzeżnej wieży 
w mętnawą otchłań.

   Zaczęło zmierzchać się. I cóż zatem? Słodkowodna żyworódka w stożkowatej muszli, aranżerka rzeczonegoż przedsięwzięcia, przymilnymi słowy żegna żarliwie druhów i na przyszłoroczne wspólne harce zaprasza do Brzezimierza. Zapewnia, że tam też nikt czasu nie zmitręży i szczęście na wskroś przeżyje. Do zobaczenia za rok.

